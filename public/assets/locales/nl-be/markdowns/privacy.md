
### Het onderzoek
Infectieradar.be verwerkt persoonsgegevens op een rechtmatige manier, conform de wet en GDPR regelgeving. Hierover kan u meer lezen in het [Formulier Geïnformeerde Toestemming](https://infectieradar.be/project/). Dit onderzoek heeft ethische goedkeuring verkregen bij Ethisch Comité UZA en Comité voor Medische Ethiek UHasselt. 

In aanvulling op de algemene privacyverklaring, leest u in deze privacyverklaring over de gegevensverwerking door Infectieradar.be. Door uw gegevens met Infectieradar.be te delen draagt u bij aan het onderzoek dat is gericht op de verspreiding van infectieziekten en het nieuwe coronavirus in het bijzonder. Als u deel wil nemen aan dit onderzoek dan wordt u wekelijks uitgenodigd om via een vragenlijst recente gezondheidsklachten (zoals koorts en hoesten), die kunnen wijzen op een infectie, door te geven. Dit platform is opgezet in samenwerking met Influenzanet. Influenzanet is de naam van een samenwerking tussen een aantal Europese universiteiten en overheden. Een overzicht van de deelnemers aan deze samenwerking kan u [hier](https://infectieradar.be/influenzanet/) vinden. Infectieradar.be is de Belgische toepassing van bovengenoemd onderzoek.

Deelname aan het onderzoek is vrijwillig. Wij willen u er met klem op wijzen dat de vragenlijsten en het gebruik van de website voor jou **geen** medisch doel dienen. Als u zorgen hebt over uw gezondheid zoek dan altijd hulp via de gebruikelijke medische instanties.

---

### Studie in een oogopslag
**Waarom Infectieradar.be?**
We weten dat veel mensen met een besmetting met het nieuwe SARS-CoV-2 virus (“coronavirus” in de volksmond) milde of weinig gezondheidsklachten hebben en niet naar de huisarts gaan. Ook wordt niet iedereen getest. Dit maakt het moeilijk om na te gaan hoe het nieuwe coronavirus zich verspreidt in België. Het is belangrijk om gezondheidsklachten op te volgen die niet bij de huisarts worden gemeld. 

**Wie kan deelnemen?**
Iedereen die in België woont en 18 jaar of ouder is, kan op vrijwillige basis deelnemen aan de studie. Om ook informatie te bekomen over de verspreiding van infectieziekten bij kinderen en jongeren, kunnen ouders of voogden van een minderjarig kind de vragenlijsten ook voor hun kinderen invullen. Dit is niet verplicht maar het helpt het onderzoek wel vooruit.

**Hoe werkt Infectieradar.be?**
Deelnemers ontvangen eerst een registratie met vragen over hun achtergrond, leeftijd, en bestaande ziekten en aandoeningen. Daarna krijgen zij elke week een e-mail met een link naar een vragenlijst met de vraag welke gezondheidsklachten zij in de afgelopen week hadden. Het gaat dan om gezondheidsklachten zoals een loopneus, hoesten, niezen en/of koorts. Ook als de deelnemer geen gezondheidsklachten heeft moet dit ingevuld worden. Het invullen van de vragenlijst duurt ongeveer 30 seconden wanneer de deelnemer geen gezondheidsklachten heeft en ongeveer drie tot vijf minuten indien de deelnemer gezondheidsklachten heeft.

Door deze vragenlijst in te vullen zullen we volgen hoe bepaalde gezondheidsklachten verspreid zijn in België en hoe deze zich ontwikkelen in de tijd. Deze gegevens zullen gebruikt worden voor wetenschappelijk onderzoek naar de verspreiding van het nieuwe coronavirus. In de toekomst kunnen we dat ook voor andere virussen en infectieziekten gebruiken.

**Gegevens**
De gegevens worden verzameld en verwerkt vanuit het oogpunt van wetenschappelijk onderzoek, uitsluitend voor de volgende doelen:

- Uitvoeren van wetenschappelijk onderzoek en statistische analyses over de verspreiding van infectieziekten in België en Europa;

- Publiceren van statistische analyses, inclusief grafische weergaven van de resultaten;

- Verstrekken van informatie aan u, de gebruiker, over de resultaten van de enquête (bijvoorbeeld: hoeveel geregistreerde  gebruikers in uw regio hebben griep of andere infectieziekten).

De persoonsgegevens die wij voor deze doelen mogelijk verwerken zijn:

- Geboortejaar, geboortemaand, uw postcode, geslacht, gezinssamenstelling;
- Gegevens betreffende relevante achtergrond voor het risico op infecties namelijk, gegevens over of u behoort tot een risicogroep voor griepvaccinatie, beroep en levensstijl;
- Gegevens omtrent symptomen gegeven tijdens de symptomen vragenlijst.

De gegevens verkregen in deze studie zullen worden verwerkt door de Universiteit Hasselt en Universiteit Antwerpen voor de genoemde doelen. Wij informeren u ook dat wij uw gegevens zullen verwerken in overeenstemming met de toepasselijke wetgeving en voorschriften en met volledige eerbiediging van uw rechten en, in het bijzonder, uw privacy.

**Deelname**
Na registratie, zal u elke week per e-mail uitgenodigd worden om een vragenlijst in te vullen. Uw deelname aan dit onderzoek is vrijwillig en U kan zich op elk moment, zonder opgave van reden, terugtrekken uit het onderzoek.

De studie wordt gefinancierd door de Europese Unie en werd geëvalueerd door een ethisch comité. Hun financiering en goedkeuring betekent niet dat u zich verplicht moet voelen om deel te nemen.

---

#### 1.  Welke gegevens worden tijdens de studie verzameld en verwerkt?
    
De verzamelde en verwerkte persoonsgegevens gaan over uw gezondheid en medische toestand, met inbegrip van uw medische geschiedenis, een deel van uw achtergrondinformatie (bv. uw leeftijd, geslacht, etc.) en de informatie over medische hulp die u zocht.

#### 2.  Hoe zal de onderzoeker mijn persoonsgegevens behandelen?
    
De onderzoekers die uw data analyseren beschikken enkel over niet-identificeerbare gegevens. De gegevens zijn immers versleuteld of gecodeerd aan de hand van volgende methode:

De database administrator zal uw identiteit (mailadres) nooit bekendmaken, en hij/zij zal uw gegevens coderen (d.w.z. uw identiteit in de studie vervangen door een identificatiecode) voordat de onderzoekers uw data analyseren. Uw identiteit zal dan ook niet in een wetenschappelijke publicatie of een voordracht gebruikt worden.

Daardoor zal de database administrator, onder de verantwoordelijkheid van de hoofdonderzoekers, de enigen zijn die uw identiteit zullen kunnen koppelen aan de gegevens die tijdens de studie zijn doorgegeven, met de uitzonderingen vermeld onder paragraaf 6.

De gegevens die de onderzoekers analyseren stellen hen niet in staat uw identiteit te achterhalen.

#### 3. Wat zal er gebeuren met de informatie over mij die tijdens de studie verzameld wordt?

Uw deelname aan de studie betekent dat uw persoonsgegevens

-   worden verzameld, en
    
-   in gecodeerde vorm gebruikt worden door de onderzoekers van het onderzoek.
    
De onderzoeker en de opdrachtgever mogen de gecodeerde persoonsgegevens alleen gebruiken voor de specifieke onderzoeksdoeleinden die eerder beschreven werden.

Bovendien kan de opdrachtgever externe onderzoekers (die niet betrokken zijn bij deze studie) toegang verlenen tot de gecodeerde gegevens. Indien een externe onderzoeker de gegevens wil gebruiken in onderzoek dat nog niet beschreven staat in dit document, moet dit onderzoek door een Ethisch Comité goedgekeurd worden.

#### 4. Hoe zullen mijn gegevens verwerkt worden?
  
Uw studiegegevens zullen verwerkt worden in overeenstemming met de Algemene Verordening Gegevensbescherming  (AVG) <sup>[1]</sup>  en de Belgische wet over gegevensbescherming van 30 juli 2018 <sup>[2]</sup>. De opdrachtgever is hiervoor verantwoordelijk.

De reden waarom wij uw persoonsgegevens mogen verwerken, is dat we wetenschappelijk onderzoek verrichten en dat u toestemming hebt gegeven.

<small>[1] Algemene Verordening Gegevensbescherming nr. 2016/679 van het Europees Parlement en van de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG.</small> 

<small>[2] Belgische wet van 30 juli 2018 betreffende de bescherming van natuurlijke personen met betrekking tot de verwerking van persoonsgegevens.</small>

#### 5. Heb ik toegang tot mijn gegevens die tijdens de studie verzameld en verwerkt zijn en kan ik ze rechtzetten?
   

U hebt het recht om aan de onderzoekers te vragen welke gegevens over jou worden verzameld en waarvoor ze gebruikt worden in deze studie.

U hebt het recht om

-   toegang te krijgen tot deze gegevens en ze na te kijken
    
-   al uw gegevens te laten schrappen
    
-   correctie te vragen als ze niet juist zijn
    
-   de verwerking van uw gegevens te beperken
    
-   u te verzetten tegen het verwerken van uw persoonsgegevens

-   uw toestemming in te trekken voor de verwerking van persoonsgegevens. Uw persoonsgegevens die al verzameld werden vóór uw terugtrekking, zullen bewaard blijven om een foutieve interpretatie van de studieresultaten te vermijden

#### 6. Wie anders dan de onderzoeker en zijn personeel heeft toegang tot mijn persoonsgegevens?
    

Om de kwaliteit van de studie te controleren kan het gebeuren dat uw niet-gecodeerde persoonsgegevens of voor deze studie relevante informatie geïnspecteerd worden door andere mensen dan het studiepersoneel. Deze inzage gebeurt onder het toezicht van de onderzoeker en deze personen zijn gebonden aan het beroepsgeheim of via een vertrouwelijkheidsovereenkomst. Het kan gaan om:

-   door de opdrachtgever aangeduid personeel (MONITORS en AUDITORS) en mensen of organisaties die diensten leveren aan of samenwerken met de opdrachtgever. Zij zullen echter nooit uw naam en contactgegevens doorgeven aan de opdrachtgever.
    
-   inspecteurs van de bevoegde gezondheidsautoriteiten van over de hele wereld
    
-   een onafhankelijke auditgroep
    
-   personen aangeduid door het Ethisch Comité.
    
Indien nodig voor de studie mogen de gecodeerde studiegegevens naar andere landen binnen en buiten de Europese Unie (EU) worden gestuurd en worden nagekeken door:

-   personeel (andere dan de inspecteurs) van de bevoegde gezondheidsautoriteiten van België (Federaal Agentschap voor Geneesmiddelen en Gezondheidsproducten, FAGG) of andere landen binnen en buiten de EU,
    
-   het/de Belgisch(e) evaluerend(e) Ethisch(e) Comité(s),
    
-   externe onderzoekers,

-   de opdrachtgever van de studie, door de opdrachtgever aangeduid personeel en mensen of organisaties die diensten leveren aan of samenwerken met de opdrachtgever, en/of

-   bedrijven uit de groep van de opdrachtgever in België en in andere landen binnen en buiten de EU.
    
De Europese regelgeving en de Belgische wetgeving over gegevensbescherming leggen beperkingen op voor de overdracht van gegevens naar niet-EU landen. De opdrachtgever moet altijd verzekeren dat uw gecodeerde studiegegevens gelijkwaardig beschermd worden bij overdracht naar een niet-EU land. Indien de opdrachtgever hiervoor een overeenkomst over databescherming afsluit, kan een kopie van deze overeenkomst worden verkregen via de onderzoeker.

#### 7. Wat zal er gebeuren met de resultaten van de studie?

Tussentijds resultaten van de studie zullen worden gepubliceerd op onze website op regelmatige basis.
Verder zal tijdens de studie resultaten en beschrijvingen van de studie gepubliceerd worden in gespecialiseerde medische tijdschriften. Een kopie van de wetenschappelijke publicatie zal op de website worden gepubliceerd en is verkrijgbaar via de onderzoeker of het studiepersoneel.

Deze websites of publicaties zullen geen informatie bevatten waarmee u te identificeren bent.

#### 8. Zullen mijn gegevens gebruikt worden voor andere doeleinden dan de studie waaraan ik deelneem?
    
De resultaten van de studie zullen alleen worden gebruikt om een antwoord te geven op de wetenschappelijke vragen in deze studie. Elk bijkomend of toekomstig onderzoek buiten de studie, moet steeds goedgekeurd worden door een erkend Belgisch Ethisch Comité.

#### 9. Hoe lang worden mijn gegevens bijgehouden?
    
Na afloop van de studie zullen uw gecodeerde gegevens minstens 25 jaar worden bijgehouden om de geldigheid van het onderzoek te verzekeren. Dat zal ook het geval zijn indien u voortijdig met uw deelname aan de studie stopt.

---

### Gebruik van Google Recaptcha

Voor de beveiliging van Infectieradar.be maken wij gebruik van Google Recaptcha. Dit is een dienst die wordt geleverd door Google LLC, 1600 Amphitheatre Parkway, Mountain View, CA 94043 USA. Hierna “Google”. Deze dienst wordt ingezet voor het vermijden van geautomatiseerde interacties op de website bijvoorbeeld door zogenaamde “bots”.

Voor het uitvoeren van deze dienst verwerkt Google de volgende gegevens:

-   IP adres
-   Cookies die Google in de afgelopen 6 maanden heeft geplaatst
-   Inlogstatus Google account
-   Het scroll-gedrag van de bezoeker op Infectieradar.nl

Google geeft onder de volgende [link](https://policies.google.com/privacy) informatie over hoe Google omgaat met uw gegevens als gebruiker. De grondslag voor de inzet van Google Recaptcha is een gerechtvaardigd belang volgens artikel 6 lid 1 sub f. AVG. Wij hebben een gerechtvaardigd belang om  www.infectieradar.be  te beveiligen.

---
 
### Wijziging privacyverklaring
Deze privacyverklaring kan worden gewijzigd. In dat geval zullen wij het gewijzigde [Formulier Geïnformeerde Toestemming](https://infectieradar.be/project/) publiceren.


##### Versie 2.0 2-10-2020

