<pageinfo>
In questa pagina, vogliamo fornirti qualche informazione scientifica sul COVID-19 e sull'influenza.
</pageinfo>

Visto i numerosi punti in comune tra il COVID-19 e l'influenza e con l'avvicinarsi della stagione invernale, è comprensibile
che possa insorgere confusione tra le due patologie. Si tratta però di due malattie con delle differenze marcate, a partire dal
patogeno che le causa.
Il COVID-19 è infatti causato dal virus SARS-CoV-2, un nuovo ceppo di coronavirus che non è stato precedentemente identificato nell'uomo [https://www.salute.gov.it/portale/malattieInfettive/dettaglioFaqMalattieInfettive.jsp?lingua=italiano&id=228].
L'influenza è invece causata da un virus a RNA della famiglia degli Orthomyxoviridae [https://www.epicentro.iss.it/influenza/tec ].
Quello che può causare confusione tra le due patologie è la comunanza di alcuni sintomi, il che rende ancora più difficile fare una distinzione
netta tra le due in assenza di competenze diagnostiche.

Al momento, l’unico modo per verificare la presenza o meno di una infezione da nuovo Coronavirus è sottoporsi a un tampone nasofaringeo
Dagli inizi della pandemia l’Organizzazione Mondiale della sanità ha cercato di delineare similarità e differenze tra influenza stagionale e COVID-19.
Entrambe le patologie colpiscono principalmente l’apparato respiratorio, con sintomi molto variabili da lievi, moderati o gravi, 
fino anche a provocare decesso in casi più estremi e complessi. Nel caso del COVID-19, si stima che una frazione significativa delle persone che contraggono
il COVID-19, non presentano sintomi e non li sviluppano mai durante il decorso della malattia. Esiste anche una frazione significativa
di contagiati che rimangono in fase pre-sintomatica per lungo tempo, prima di sviluppare i sintomi, durante la quale sono in grado di
contagiare molte altre persone.
Entrambe le malattie sono provocate da infezioni virali e si diffondono tramite goccioline di saliva, contatto, colpi di tosse, starnuti.
I principali sintomi sono simili: febbre superiore ai 37.5°, tosse, raffreddore, dolori muscolari, naso che cola, mal di gola.
Nel caso del COVID-19, possono insorgere sintomi molto specifici come perdita di olfatto o gusto.

L’influenza stagionale ha un periodo di incubazione più corto, ovvero tra il contagio e la manifestazione dei primi sintomi il tempo è minore rispetto al COVID-19.
Il COVID-19 risulta molto più contagioso rispetto al virus dell’influenza, questo vuol dire che un soggetto positivo al COVID-19 può contagiare molte più persone 
rispetto a una persona con influenza.
Stando ai dati finora raccolti, il COVID-19 presenta sintomi gravi (ad esempio, è necessario l’ossigeno) in circa il 15-20% dei casi, mentre il 5% dei contagiati presenta infezioni critiche, che richiedono il ricovero in terapia intensiva. L’influenza stagionale, invece, presenta un tasso di infezioni gravi e critiche molto inferiore.
I soggetti più a rischio infezione da influenza sono bambini, donne incinta, anziani. Per il COVID-19, invece, almeno nei primi mesi si è evidenziata una prevalenza di contagi e sintomi gravi nei soggetti anziani e in presenza di comorbidità, quindi di altre patologie pregresse.
La mortalità da COVID-19 risulta molto più elevata rispetto a quella da influenza stagionale.
Quali sono i sintomi del COVID-19?
Tutte le informazioni riportate sono importanti per capire la natura del fenomeno COVID-19 rispetto all’influenza stagionale, ma è anche vero che un soggetto, in particolare un genitore con figli in età scolare, ha bisogno di distinguere tra le due valutando i sintomi e lo stato di salute.

Fermo restando quanto detto prima, ovvero che per una diagnosi certa l’unico test efficace ad oggi è il tampone, ecco cosa potrebbe indicare un contagio da nuovo coronavirus:

Difficoltà respiratorie, anche gravi, caratterizzate da dispnea, altrimenti nota come “fame d’aria”. In parole semplici, il soggetto positivo al COVID-19 potrebbe non riuscire a respirare con regolarità, come accade in condizioni normali dopo aver fatto uno sforzo fisico importante (ad esempio dopo una corsa).
Diarrea, soprattutto nei bambini. Purtroppo non si tratta di un sintomo estraneo all’influenza stagionale, ma va detto che nella maggior parte dei casi, soprattutto pediatrici, è causato da un altro virus, il rotavirus, alla base delle tipiche gastroenteriti, per il quale è previsto anche un vaccino facoltativo in tenera età. È molto frequente, quindi, che un soggetto possa contrarre il rotavirus e avere la diarrea, ma senza sintomi influenzali. Se, invece, ha febbre, tosse e raffreddore, e in più anche diarrea, potrebbe essere COVID-19.
Perdita improvvisa dell’olfatto (anosmia) o diminuzione dell’olfatto (iposmia), perdita del gusto (ageusia) o alterazione del gusto (disgeusia), molto rare nell’influenza.
In presenza di questi sintomi è verosimile pensare di aver contratto il COVID-19, ma è comunque essenziale attendere una diagnosi clinica del proprio medico il quale, laddove dovesse ritenerlo opportuno, richiederà l’esecuzione del tampone agli enti competenti.

Influenza stagionale e COVID-19: come comportarsi
Come hai potuto leggere, distinguere l’influenza stagionale dal COVID-19 non è semplice, almeno in assenza di un tampone, ed è per questo che è di fondamentale importanza il contributo di tutti attraverso una buona educazione civica e sanitaria.

In presenza di sintomi influenzali, anche lievi, bisogna restare a casa, contattare il proprio medico e seguire le indicazioni da esso fornite, evitando di mettere a rischio se stessi e gli altri, soprattutto se questi altri sono i nostri figli.

